---
layout: post
title: 'Kjære BIBSYS: dropp OCLC, bruk fri programvare!'
created: 1335171554
categories:
- nyheter
---
<p><a href="http://bibsys.no/norsk/">BIBSYS</a> har (minst) to problemer i forhold til anskaffelse av nytt biblioteksystem:</p>

<h2>Leveranse</h2>

<p>Rapporten som satte i gang prosessen med anskaffelse av nytt biblioteksystem sa at BIBSYS skulle kjøpe "hyllevare". Det har de ikke gjort, de har (ihvertfall delvis) kjøpt noe som ligner stygt på <a href="http://en.wikipedia.org/wiki/Vaporware">vapourware</a>, dvs ikke et konkret stykke programvare, men fagre løfter om kommende programvare. De fagre fremtidsutsiktene begynner nå å <a href="http://www.bibsys.no/norsk/nyheter/readMore.php?id=263">slå sprekker</a>:</p>

<blockquote><p>OCLC er forsinket med sin leveranse og det har blitt mer og mer tydelig at OCLC og BIBSYS har forskjellig syn på hva den endelige leveransen skal inneholde av funksjonalitet.</p></blockquote>

<p>La os bare håpe at det ikke ligger alt for mange skuffelser og advokatsalærer og lurer i buskene her...</p>

<h2>Rettigheter til data</h2>

<p>BIBSYS <a href="http://bibsys.no/norsk/hva_skjer/nytt_system/spm_svar.php">sier selv</a>:</p>

<blockquote><p>Eierskap til dataene? Vil det være mulig å hente ut poster fra det nye systemet og bruke disse i ulike prosjekter?</p><p>Ja. BIBSYS sine registre er statens eiendom og vi gir ikke fra oss eierskap til OCLC på noen måte. Vi har fått bekreftet av OCLC at vi kan ta våre data fra WorldCat, som er beriket av OCLC og andre, og bruke disse dataene i ulike andre sammenhenger – for så å gjenninnføre dataene til WorldCat, om ønskelig.</p></blockquote>

<p>Svenske Libris har nylig publisert en bloggpost med tittelen <a href="http://librisbloggen.kb.se/2012/04/19/clarification-regarding-worldcat-membership-2/">Clarification regarding WorldCat membership</a>, der de forklarer hvorfor de har valgt å bryte forhandlingene med OCLC om deltagelse i WorldCat, et av produktene BIBSYS har kjøpt.</p>

<p>Jeg blir sittende igjen med noen store spørsmål: Har BIBSYS fått andre og bedre vilkår enn dem Libris avviser? Vil ikke BIBSYS være bundet av "WorldCat Rights and Responsibilities (WCRR) apply", som Libris finner problematisk? Kan det være at BIBSYS i sitt hastverk etter å anskaffe "neste generasjons biblioteksystem" ble sittende igjen med ert valg mellom to onder, og at detaljene rundt eierskap til data måtte vike av hensyn til en anskaffelsesprosess som som ble oppfattet som ugjenkallelig?</p>

<h2>Veien videre</h2>

<p>Mine to oppfordringer til BIBSYS og BIBSYS-bibliotekene er klare: 

<p>1. <strong>Bryt samarbeidet med OCLC nå!</strong> Og la det koste hva det koste må, et brudd vil uansett lønne seg på lang sikt.</p>

<p>2. <strong>Sats på fri programvare!</strong> Dette vil ha flere fordeler:</p>

<ul>
<li>Det finnes systemer som fritt kan lastes ned <em>i dag</em>, uten lange runder med forhandlinger, kontrakter osv.</li>
<li>BIBSYS slipper å bli et mellomledd mellom bibliotekene og en diger organisasjon hvor BIBSYS bare blir en liten kunde mellom mange store.</li>
<li>BIBSYS vil stå fritt til å drive egen utvikling eller kjøpe tjenester fra andre, i et marked der flere leverandører konkurrerer om å selge tjenester knytte til den samme programvaren.</li>
<li>BIBSYS og BIBSYS-bibliotekene vil få et eierskap til systemet de velger, og ikke bare bli leilendinger hos andre.</li>
<li>BIBSYS kan utvikle (eller betale noen andre for å utvikle) nøyaktig den funksjonaliteten de selve måtte ønske, uten å be noen om lov eller vente på at noen skal gjøre det for dem.</p>
<li>BIBSYS-bibliuotekene beholder eierskap til egne data, uten at det kan sås noe som helst tvil om det.</p>
</ul>

<p>I praksis finnes det 2-3 systemer man kan velge mellom:</p>

<ul>
<li><a href="http://evergreen-ils.org/">Evergreen</a> - bygget fra starten av som et konsortiesystem. Det opprinnelige konsortiet (<a href="http://www.georgialibraries.org/public/pines.php">Georgia PINES</a>) har over 250 bibliotek. Systemets egenskaper er noe mindre utbygd enn i Koha, og grensesnittet for bibliotekansatte er ikke web-basert, men en klient som må installeres på alle maskiner hvor det skal brukes.</li>
<li><a href="http://koha-community.org/">Koha</a> - det første og best utbygde fri programvare biblioteksystemet. Ikke like godt på konsortiefunksjonalitet som Evergreen, men dette vil det helt sikkert være mulig å finne løsninger på. Stort, internasjonalt "community" som driver aktiv utvikling. Over 30 <a href="http://koha-community.org/support/paid-support/">firma som selger tjenester</a> i tilknytning til systemet.</li>
<li><a href="http://kuali.org/OLE">Kuali OLE</a> og <a href="http://www.verussolutions.biz/web/">NewGenLib</a> kan også være verdt en kikk, men dem kjenner jeg ikke så godt til.</li>
</ul>

<p>Avslutningsvis en <a href="http://brinxmat.posterous.com/oclcbibsys-what-the-world-doesnt-know">oppfordring</a> fra "brinxmat":<p>

<blockquote><p>... you don't need OCLC or BIBSYS to share and collaborate, you need to SHARE AND COLLABORATE. Now. Go away and do that.</p></blockquote>
