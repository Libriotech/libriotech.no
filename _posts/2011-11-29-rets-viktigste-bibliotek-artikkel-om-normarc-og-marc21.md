---
layout: post
title: Årets viktigste bibliotek-artikkel - om NORMARC og MARC21
created: 1322560559
categories:
- nyheter
---
<p><a href="http://www.bokogbibliotek.no/">Bok og Bibliotek</a> har nå lagt ut årets viktigste artikkel: <a href="http://www.bokogbibliotek.no/index.php?option=com_content&view=article&id=1605:nytt-bibsys-akterutseilte-folkebibliotek&catid=84:nr-5-2011">Nytt BIBSYS, akterutseilte folkebibliotek?</a> av Tor Arne Dahl og Unni Knutsen:</p>

<blockquote><p>Hvis ikke Nasjonalbiblioteket ivaretar sitt nasjonale samordningsansvar, står folkebibliotekene og andre bibliotek utenfor BIBSYS-samarbeidet i fare for å bli teknologisk akterutseilt.</p></blockquote>

<p>Artikkelen skisserer et fremtidsbilde der det oppstår et skille mellom bibliotekene som er med i BIBSYS, bruker MARC21 og kan være med på lasset når toget går mot nye metadataformater og nye teknologiske muligheter på den ene siden og alle bibliotekene utenfor BIBSYS på den andre siden:</p>

<blockquote><p>Vår bekymring er at vi kan ende opp med et klasseskille mellom medlemsbibliotekene i BIBSYS og resten av sektoren – i særdeleshet folkebibliotekene. Gjennom overgangen til nytt biblioteksystem vil deltakerne i BIBSYS-samarbeidet bli del av et dominerende bibliotekteknologisk miljø. De vil derfor kunne gjennomføre endringer i takt med den internasjonale utviklingen. Nasjonalbiblioteket, med sitt koordinerings- og standardiseringsansvar for det bibliografiske arbeidet i Norge, er én av BIBSYS-institusjonene som vil nyte godt av dette. Hvis ikke Nasjonalbiblioteket ivaretar sitt nasjonale samordningsansvar, står folkebibliotekene og andre bibliotek utenfor BIBSYS-samarbeidet i fare for å bli teknologisk akterutseilt.</p></blockquote>

<p>Og videre:</p>

<blockquote><p>Library of Congress har derfor satt i gang arbeidet med å erstatte MARC 21. Selv om det ikke er avklart hva som kommer i stedet, peker mange mot datastrukturer som er tilpasset lenkede data på den semantiske weben. Spesielt viktig er identifikatorer og maskinlesbare relasjoner, som ikke finnes i MARC i dag.</p><p>Dette betyr at MARC 21 slett ikke er endestasjonen for norske bibliografiske data. Heller ikke dagens katalogiseringsregler er tilpasset webens infrastruktur, og er for tiden under revisjon. Ved å være <strong>deltakere i et internasjonalt fellesskap</strong>, vil BIBSYS-bibliotekene raskere kunne ta del i de store endringene som vil komme. De norske folkebibliotekene vil derimot måtte gå gjennom flere trinn for å ta igjen forspranget til BIBSYS-bibliotekene. Dette vil være både kostnads- og tidkrevende. Konverteringsarbeidet vil i praksis måtte gjøres lokalt hos de norske systemleverandørene, mens BIBSYS-bibliotekene i stedet kan benytte <strong>internasjonale standardverktøy</strong>. Hvorfor ikke demme opp for klasseskillet allerede i dag? [Mine uthevinger.]</p></blockquote>

<p>Veien fremover er selvsagt at NORMARC avskaffes så fort som mulig, at alle norske biblioteksystem oppgraderes til å støtte MARC21 og at alle NORMARC-data konverteres til MARC21. Da vil vi være best mulig rustet den dagen fremtiden innhenter oss.</p>

<p>Bibliotek som bruker <a href="http://koha-community.org/">Koha</a> vil imidlertid ha en stor fordel i denne prosessen.</p>

<p>Koha har støttet MARC21 siden lenge før Libriotech sørget for at støtte for NORMARC også kom på plass. Det betyr at den dagen man ønsker å gå fra NORMARC til MARC21 er det bare å konvertere dataene, endre på et par innstillinger og så kan man bruke det samme systemet som før, med en bunnsolid støtte for MARC21, testet av tusenvis av bibliotek og bibliotekarer gjennom en årrekke. Dette i kontrast til systemer som i dag bare støtter NORMARC, som må gjennom en periode med utvikling og feilfiksing før støtten for MARC21 er på plass.</p>

<p>Bibliotek som benytter Koha er også del av et "internasjonalt fellesskap" - ikke fordi de er bundet til en felles leverandør, men fordi de har felles interesser i å utvikle den programvaren de har felles, til beste for brukere og bibliotekarer.</p>
